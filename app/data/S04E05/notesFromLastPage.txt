Otrzymane notesy z ostatniej strony: Wszystko zostało zaplanowane. Jestem gotowy, a Andrzej przyjdzie tutaj niebawem. Barbara mówi, że dobrze robię i mam się nie bać. Kolejne pokolenia mi za to wszystko podziękują. Władza robotów w 2238 nie nastąpi, a sztuczna inteligencja będzie tylko narzędziem w rękach ludzi, a nie na odwrót. To jest ważne. Wszystko mi się miesza, ale Barbara obiecała, że po wykonaniu zadania wykonamy skok do czasów, gdzie moje schorzenie jest w pełni wyleczalne. Wróci moja dawna osobowość. Wróci normalność i wróci ład w mojej głowie. To wszystko jest na wyciągnięcie ręki. Muszę tylko poczekać na Andrzeja, a później użyć jego samochodu, aby się dostać do Lubawy koło Grudziądza. Nie jest to daleko. Mam tylko nadzieję, że Andrzejek będzie miał dostatecznie dużo paliwa. Tankowanie nie wchodzi w grę, bo nie mam kasy.